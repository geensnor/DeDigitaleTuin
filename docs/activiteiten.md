---
title: Activiteiten
---

# Activiteiten

Je bent met een groep en je hebt niks te doen. Geensnor verzamelt een leuke lijst van activiteiten om te doen, inclusief alle benodigheden.

## Voor op het werk

### Twee waarheden en een leugen (kennismaking)

Soms heb je een groep mensen die elkaar niet zo goed kennen, maar wel gezamelijk iets moeten gaan doen. Om elkaar beter te leren kennen, kun je het volgende doen.

1. Elk persoon krijgt drie geeltjes.
2. Hierop schrijft iedereen voor zich twee waarheden, en één leugen over zichzelf op. De truc is om de leugen zo "echt" mogelijk te laten lijken, en de waarheden juist zo "onwaarschijnlijk" mogelijk. Op die manier worden ze moeilijker te raden. Denk bijvoorbeeld aan "Ik had vroeger paars haar" of "Ik ben in Spanje geboren". Hiervoor neem je ongeveer 5 a 10 minuten. Het hoeft niet helemaal uitgeschreven te worden, paar steekwoorden zijn voldoende. 
3. Per persoon worden de geeltjes vervolgens gepresenteerd. Iedereen vertelt dus 3 korte verhaaltjes over zichzelf.
4. De rest van de groep kiest doormiddel van hand opsteken vervolgens de leugen. Degene die presenteert, geeft aan of het klopt.

De verhalen die iemand op deze manier vertelt, zijn vaak een stuk leuker en interessanter dan als iemand gewoon over zichzelf begint te vertellen.

Je kan dit spel ook nog wat tweaken door:
- Geeltjes weg te laten en alleen te vertellen. Gaat wat sneller maar wordt rommelig bij grote groepen.
- Eén leugen en één waarheid te doen. Sneller, minder leuk.
- Score bij te houden van mensen die het goed raden. Is wel wat meer gedoe, maar dan heb je wel een winnaar aan het einde.

### Marshmallow Challenge (teamtraining)

De Marshmallow challenge is een leuke teamtraining oefening. Je kan deze doen werkgerelateerd maar ik denk dat het met een groep vrienden ook hartstikke leuk is. Maar zie maar eens een groep van 16 vrienden bij elkaar te krijgen. Dus vooral handig op het werk.

Het doel is om met een team een toren te maken van spaghetti. Je leert iets over samenwerken, bouwkunde en hoe je als team complexe problemen kan oplossen. Aardig weetje. Bij onderzoek blijken basisschool leerlingen deze opdracht beter te doen dan CEO's.

#### Benodigheden en voorbereiding

1. Maak vooraf pakketjes met alle benodigde spullen per team
   1. 20 Stuks spaghetti
   2. 1 Meter touw (dun)
   3. 1 Meter afplak tape
   4. 1 Marshmallow
   5. 1 Schaar
   6. Tasje/theedoek
2. Ruimte voor ieder team om een bouwwerk te maken (bijv. een tafel)
3. Lootjes om willekeurige teams te maken (optioneel, download [hier](https://github.com/Zuijdam/marshmallowchallenge/raw/main/marshmallowteams.pdf) een handige pdf.
4. Een bak om de lootjes in te doen.
5. Een rolmaat
6. Een stopwatch
7. een prijs

#### De opdracht

- Bouw in **18** **minuten** een zo **hoog** mogelijk **vrijstaand** spaghetti bouwwerk van ongekookte spaghetti, tape, touw en een marshmallow.
- Niet al het materiaal hoeft te worden gebruikt en het is toegestaan om de spaghetti, tape of touw te breken. De marshmallow moet heel blijven.
- De (hele) marshmallow moet aan de **top** van het bouwwerk bevestigd worden
- Bouwwerk moet op zichzelf staan en mag dus niet hangen/leunen/etc. Bij de bouw mag dat natuurlijk wel.
- Na 18 minuten wordt het bouwwerk gemeten door de jury.
- Het team met het hoogste bouwwerk wint een prijs.

#### En beginnen maar...

Verdeel de groep in teams van ong. 4 deelnemers. Gebruik optioneel de lootjes maar zelf verdelen kan natuurlijk ook. Leg de regels goed uit. Een powerpointje of een whiteboard is wel handig, zodat je de regels altijd in beeld kan laten staan. Ook handig voor de tijd trouwens. Vergeet niet over de prijs te vertellen, want dat motiveert het volk.

Als de teams gemaakt zijn, de pakketjes met spullen uitgedeeld, zijn we klaar om te starten. Start de tijd (18 minuten) en bouwen maar.

Na 18 minuten stopt de tijd en gaan we meten. De winnaar krijgt een prijs.

Voor een leerzame afronding kun je nog deze leuke ted talk zien om wat achtergrond te krijgen over deze leuke en leerzame oefening.
[ted talk video](https://www.ted.com/talks/tom_wujec_build_a_tower_build_a_team)
